### Vitenskapelig litteratur
Vitenskapelig litteratur er vår felles nedtegning av kunnskap. Denne finnes i flere typer, slik som tidsskriftartikler og bøker. Det finnes *mye* vitenskapelig litteratur, og en hovedutfordring er å finne fram til litteratur som er relevant for det den skal brukes til. Dessuten er det viktig å sikre at man ikke bare finner litteratur som belyser et tema fra én side, dersom det finnes flere sider. For å finne fram bruker vi ofte søkemotorer. Det finnes også mange andre nyttige måter å finne fram på, for eksempel i feeden på *ResearchGate* (krever registrering) eller å spørre en fagperson (medstudent, gruppelærer, veileder etc.). Hver metode har sine fordeler og ulemper. I det følgende tar vi for oss søkemotorer. 

### Søkemotorer
De fleste søkemotorer har en eller annen form for søkespråk. Det innebærer for eksempel at søkestrengen `elektromagnetisk stråling` blir til `elektromagnetisk AND stråling` og søkemotoren leter igjennom tekstene i databasen for å finne tekster som inneholder *både* ordet *elektromagnetisk* og ordet *stråling*. Man kan selv bruke søkemotorens søkespråk aktivt for å lage bedre søk. Det innebærer å bruke logiske operatorer (`AND`, `OR`, `XOR` etc.) og andre operatorer, f.eks. wildcardoperatoren `*`

### Finne bøker på biblioteket
Universitetsbibliotekes søkemotor [_Oria_](http://www.oria.no) er det enkleste verktøyet for å finne bøker på biblioteket. Dersom du logger inn kan du også *bestille* bøker. På Oria-nettsidene finnes det en guide til hvordan man kan gjøre lure søk. For eksempel kan du, om du er usikker på om tittelen på en bok inneholder ordet `elektromagnetisk` eller `elektromagnetisme`, søke på `elektromagnetis*`

<quiz-with-navigation :exercises="['HvaGirFlereTreff','HvaGirFlereTreffStjerne', 'OpprinnelseDanBrown']"></quiz-with-navigation>

### Finne artikler i databaser
Når du sitter på et UiO-nett, for eksempel eduroam, har du tilgang til all litteraturen som Universitetsbiblioteket abonnerer på. For å få tilgang hjemmefra kan du [logge på med VPN](http://www.uio.no/tjenester/it/nett/utenfra/vpn/). 

#### Scopus, WebOfScience og Google Scholar
[Scopus](www.scopus.com), [WebOfScience](www.webofscience.com) og [Google Scholar](scholar.google.com) er svært populære søkemotorer for vitenskapelig litteratur. Scopus og WebOfScience tilbyr manuelt kvalitetskontrollerte databaser, mens Google Scholar gjør det den kan for å søke i alt som ser vitenskapelig ut. Generelt sett kan man si at i Scopus og WebOfScience har brukeren kontroll over søket og rangeringen av resultatene, mens i Google Scholar får man en treffliste som er sortert etter Google sin ranking-algoritme. 

Scopus og WebOfScience har nettsider med hjelp til hvordan man kan lage gode søk. Se etter *search tips* eller *tips to improve search*. Om du har satt opp et søk du er fornøyd med, er det også mulig å sette opp mail-varslig slik at du får beskjed når det kommer inn nye artikler som passer med søket. 

Bruk Scopus, WebOfScience eller Google Scholar til å løse oppgavene under. 

<quiz-with-navigation :exercises="['LIGO', 'SnakeRobotsGoldman', 'MestPopulærDryppendeKran']"></quiz-with-navigation>

<div class="alert alert-primary">
<h3> Fagterminologi </h3>
<p>Fagterminologi er ord, uttrykk og termer som er spesifikke for et bestemt fag. I fysikk kan vi snakke om fysikkterminologi. Da bruker vi for eksempel ordet <i>masse</i> heller enn ordet <i>tyngde</i> om hvor mye stoff et legeme består av. I dagligtalen, som er en annen terminologi, er ordet <i>tyngde</i> helt greit å bruke. Fordelen med fagterminologi er at det gjør det enklere å kommunisere med andre innenfor samme fagfelt. Ulempen er at det blir vanskeligere for folk utenfra å forstå hva som foregår innenfor et fagområde. Uansett må vi forholde oss til fagterminologi, for vi er fullstendig avhenigig av det for å klare å finne fram i faglitteraturen. Når man setter opp et søk, så bruker man søkeord. Dette er i stor grad ord fra fagterminologien til det fagområdet man søker innenfor. Søker man tverrfaglig vil man ofte oppleve at man må bruke OR-operatoren ofte for å ta hensyn til fenomener som heter forskjellige ting innen forskjellige fagområder. For å finne fram til ord i en fagterminologi kan man for eksempel bruke såkalte *kontrollerte vokabularer*. Ved Realfagsbiblioteket vedlikeholder vi et slikt vokabular: <a href="https://app.uio.no/ub/emnesok/realfagstermer/">Realfagstermer</a>. Der kan man søke etter kontrollerte emneord i realfag. </p>
</div>
